# Nesten Lasagne

**~~Ulovlig Lasagne~~ "Nesten Lasagne"** er en min-maxing av latskap: masse grønnsaker, mye mat, lav-ish kaloritetthet, og perfekt til mealprep.  
Dette er oppskriften du lager når du vil spise litt sunnere, men fortsatt føle at du gjør noe ulovlig digg.

Oppskriften gir **8 porsjoner** som kan fryses ned eller stå kaldt i kjøleskap. Jeg varmer primært i **airfryer** i **aluminiumsformer** (f.eks. [Pluspack 930ml aluminium-container](https://www.pluspack.com/products/product/930ml-aluminium-container-bulk-carton/01tQF000007ssJ7YAI) som ofte finnes på Gigaboks i 50-pakning), men ildfaste former eller langpanne funker helt fint.

---

## Ingredienser

I tabellen under finner du Oda-link til eksempelprodukt, men du finner som regel tilsvarende hos andre butikker.

| Ingrediens | Mengde | Eksempel (Oda) | Notat / alternativ |
|---|---:|---|---|
| Karbonadedeig av storfe | 800 g (2 pakker) | [Grilstad karbonadedeig av storfe](https://oda.com/no/products/59493-grilstad-karbonadedeig-av-storfe/) | Alternativ: kjøttdeig |
| Hakkede tomater m/basilikum og oregano | 1200 g (3 pakker) | [REMA 1000 hakkede tomater](https://oda.com/no/products/8476-r-hakkede-tomater-med-basilikum-og-oregano/) | Alternativ: annen tomatsaus |
| Gul løk | 4 stk (1 sokk) | [Gul løk](https://oda.com/no/products/9440-gul-lok-norge/) |  |
| Amerikansk blanding | 800 g (1 pose) | [Prima lavpris amerikansk blanding](https://oda.com/no/products/8406-prima-lavpris-amerikansk-blanding/) | Fersk eller frossen funker |
| Gnocchi av potet | 800 g (2 poser) | [REMA 1000 gnocchi](https://oda.com/no/products/68017-r-gnocchi-av-potet/) | Alternativ: lasagneplater |
| Kikerter (garbanzobønner) | 3 bokser (ca. 660 g drenert) | [S&W kikerter](https://oda.com/no/products/9854-sw-kikerter-garbanzobonner/) | Skylles godt |
| Klar kjøttbuljong | 2 terninger | [Maggi klar kjøttbuljong](https://oda.com/no/products/836-maggi-klar-kjottbuljong-terninger/) |  |
| Revet lettost 17% | 400 g (2 poser) | [Synnøve revet lett 17%](https://oda.com/no/products/36663-synnove-revet-lett-17/) | Alternativ: ekte ost (sjokk) |
| Chilipepper rød | ca. 2 stk | [Chilipepper rød](https://oda.com/no/products/9296-chilipepper-rod-spania-nederland/) | Kan sløyfes om sterk mat ikke er din greie |
| Hvitløk | ca. 1 stk | [Hvitløk](https://oda.com/no/products/9371-hvitlok-2-3pk-kina-spania/) |  |
| Salt | 1 ts |  | Smak til |
| Malt pepper | 1 ts |  | Smak til |
| Malt spisskummen | 1 ts |  | Smak til |

**Ca. næring (grovt estimat):** ~600 kcal per porsjon (8 porsjoner).  
*(Jeg har notert ~750 g per porsjon som en typisk porsjonsstørrelse.)*

---

## Fremgangsmåte

1. Hakk chili og hvitløk. Ha dette + de hakkede tomatene i en stor kjele.  
   Tips: Bruk stavmikser om du vil ha en saus uten klumper.
2. Knus buljongterningene mens de fortsatt er i pakningen, og strø i kjelen.
3. Sett kjelen på svak varme. Den skal småputre, ikke brenne seg fast.
4. Kutt gul løk i små terninger. Stek til gylden og myk, og overfør til kjelen.
5. Stek karbonadedeigen i samme panne.  
   Pro-tip: Press kjøttet flatt med stekespade så du får maks Maillard (bruning). Kutt/rasp opp i små biter underveis. Overfør til kjelen når ferdig.
6. Ha i amerikansk blanding.  
   - Frossen: sett timer på ca. **14 min**  
   - Tint i kjøleskap: ca. **10 min**  
   Vil du ha mer tyggemotstand, kutt tiden omtrent i halvparten.
7. Skyll kikertene godt i dørslag, og ha dem i kjelen. De er allerede møre, så de trenger bare å bli varme.
8. Juster konsistensen. Hvis den er for tykk: spe med litt vann. Den skal være **forholdsvis tykk**, ikke suppe.
9. Smak til med salt, pepper og spisskummen. Når du treffer riktig: gjør en obligatorisk "chef’s kiss".

> **Notat:** Oppskriften bruker primært potet-gnocchi som legges **ukokt** i formene i neste steg.  
> Hvis du bruker pastaplater kan det hende du bør forkoke dem (jeg har ikke testet det selv).

---

## Assembly time (porsjonering)

Legg frem ønsket antall former (aluminium, ildfast, eller langpanne). Under er **per porsjon** (oppskriften er for 8 porsjoner):

1. Fordel **100 g gnocchi** i hver form.
2. Fordel kjøttgryten jevnt over (bruk gryteskje eller øse).  
   Tips: Gjør det i 2 til 3 runder så alle får lik mengde av "de gode bitene".
3. Topp med **50 g revet ost** per porsjon.  
   Vekt + liten skål er enklere enn å prøve å treffe direkte i formene. Alternativ: høykalibrert "eye-ball method".

Nå kan du fryse ned, sette i kjøleskap, eller spise alt på en gang (ingen dømming).

---

## Tilberedning

| Tilstand | Airfryer | Stekeovn (varmluft) |
|---|---|---|
| Fersk / kjøleskap | 10 til 15 min @ 180 °C | 20 til 30 min @ 225 °C |
| Frossen | 25 min @ 165 °C | 40 til 50 min @ 200 °C |

> Oppskriften er primært testet med airfryer. Tallene for varmluft i stekeovn er estimater.

---

## FAQ

### Er dette egentlig lasagne / autentisk italiensk?
Nei og nei. Dette er *lasagne-inspirert gryte* som later som den er lasagne når ingen ser på.  
Å kalle det "lasagne" vil sannsynligvis gi **fengselsstraff i Italia**

### Jeg liker ikke (sett inn ingrediens). Hva gjør jeg?
Gjør det magiske trikset: **ikke ha det i**.  
Du står fritt til å bytte ut ting uten å sende søknad først.

### Må jeg bruke gnocchi?
Nei. Gnocchi funker "okay-ish", men det blir gjerne litt **vassent** etter steking.  
Jeg bruker det likevel fordi potet-gnocchi ofte ligger rundt **~150 kcal per 100 g**, kontra vanlig pasta som kan ligge rundt **~350 kcal per 100 g**.

Alternativer som bør fungere utmerket:
- Lasagneplater
- Annen pasta
- Ris
- Eller bare mer grønnsaker

### Hva om jeg ikke tåler sterk mat?
Dropp chili, eller bruk en halv. Oppskriften overlever fint uten.

### Hvorfor kikerter?
Fordi de gjør retten mer mett, gir litt ekstra protein/fiber, og de er basically umulige å ødelegge. 

### Hvordan vet jeg at det er ferdig i airfryer/ovn?
Når osten er smeltet, det bobler litt, og midten er varm.  
Hvis du er usikker: stikk en gaffel ned i midten og kjenn om den er varm.

### Hva om jeg ikke har airfryer?
Stekeovn funker fint. **Airfryer er bare liten ovn med attitude**.
